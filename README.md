# Yatzy_Peli
Pelin kulku
Kukin pelaaja saa vuorollaan heittää noppia kolme kertaa. Ensimmäisellä kerralla on heitettävä kaikki nopat. Seuraavalla kahdella heittokerralla pelaaja saa vapaasti valita, mitkä nopat heittää. Heittovuorolla noppia ei ole pakko heittää kolmea kertaa. Kun pelaaja päättää heittovuoronsa, tulos kirjataan pöytäkirjaan ja vuoro siirtyy seuraavalle pelaajalle.

Mikäli pelaaja ei saa sellaista yhdistelmää, joka voidaan kirjata pöytäkirjan johonkin kohtaan, on pöytäkirjaan merkittävä pelaajan valitsemaan kohtaan nolla pistettä.

Readme.fin julkaisemassa Suuressa pelikirjassa kuvatussa jatsissa pelaajan on kierroksen ensimmäisen heittonsa jälkeen valittava, mitä yhdistelmää tavoittelee. Sen jälkeen haluamansa nopat saa heittää kahdesti uudestaan, mutta jos tavoiteltu yhdistelmä jää saamatta, kierroksen tulos on nolla pistettä.[3]

Pöytäkirja

Yatzyn pöytäkirja
Yatzyn pöytäkirjan täyttöjärjestys on vapaa. Eräs sääntömuunnelma on ns. pakkoyatzy, jolloin pöytäkirjaa täytetään järjestyksessä ylhäältä alas. Mikäli pakkoyatzyssa pelaaja ei saa yhtään sillä heitolla pöytäkirjaan kelvollista yhdistelmää, merkitään siihen kohtaan nolla pistettä, ja seuraavalla vuorolla pelaajan on yritettävä seuraavan kohdan yhdistelmää.

Yhdistelmät
Yatzyssä käyvät seuraavat yhdistelmät:

Pöytäkirjan yläosan yhdistelmät:

Ykköset: tavoite on saada 1–5 kappaletta 1-silmälukuja
Kakkoset: tavoite on saada 1–5 kappaletta 2-silmälukuja
Kolmoset: tavoite on saada 1–5 kappaletta 3-silmälukuja
Neloset: tavoite on saada 1–5 kappaletta 4-silmälukuja
Viitoset: tavoite on saada 1–5 kappaletta 5-silmälukuja
Kuutoset: tavoite on saada 1–5 kappaletta 6-silmälukuja
Mikäli pöytäkirjan yläosan yhdistelmistä pelaaja saa 63 pistettä tai yli, hän saa 50 bonuspistettä lopputulokseensa.

Pöytäkirjan alaosan yhdistelmät (skandinaavisessa versiossa):

Yksi pari: kaksi kappaletta samaa silmälukua, esimerkiksi 1+3+4+5+5 = 5+5 = 10 pistettä
Kaksi paria: kaksi eri paria, esimerkiksi 1+3+3+5+5 = 3+3 ja 5+5 = 16 pistettä, esim. 1+4+4+4+4 ei kelpaa.
Kolmoisluku: kolmessa nopassa sama silmäluku, esimerkiksi 2+4+4+4+5 = 4+4+4 = 12 pistettä
Neloisluku: neljässä nopassa sama luku, esimerkiksi 2+3+3+3+3 = 3+3+3+3 = 12 pistettä
Pieni suora: viidessä nopassa silmäluvut 1+2+3+4+5 = 15 pistettä
Suuri suora: viidessä nopassa silmäluvut 2+3+4+5+6 = 20 pistettä
Täyskäsi (Mökki): yksi pari ja yksi kolmoisluku, esimerkiksi 3+3+6+6+6 = 24 pistettä
Sattuma: Silmälukujen summa. Hyödyllinen, jos pelaaja ei saa mitään jäljellä olevaa yhdistelmää.
Yatzy: kaikissa viidessä nopassa sama silmäluku: aina 50 pistettä.
